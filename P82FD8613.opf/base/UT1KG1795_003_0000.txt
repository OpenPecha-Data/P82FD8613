བསྡུ་སྒྲིག་གསལ་བཤད།

ཆོས་འདི་གང་ལས་འབྱུང་བའི་ཁུངས་ནི། སློབ་དཔོན་ཆེན་པོ་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བ་ཡིན། བསྟན་བཅོས་ཆེན་པོ་འདི་ནི་མགོ་ནས་མཇུག་བར་ཚིགས་བཅད་ཡིན་ལ་གོ་བདེ་ཞིང་བློ་ལ་འཛིན་བདེ་བ་ཞིག་ཡོད། ནང་དོན་ནི་ཐེག་པ་ཆེན་པོའི་བྱང་ཆུབ་སེམས་སྦྱོང་གི་མན་ངག་གཙོ་བོར་སྟོན་པ་ཞིག་ཡིན། འདི་ལ་ལེའུ་བཅུ་ཡོད་ཅིང་ཐོག་མར་རྒྱལ་པོ་ཁྲི་ལྡེ་སྲོང་བཙན་གྱི་དུས་སུ་ལོ་ཙཱ་བ་སརྦ་ཛྙ་དེ་བ་དང༌། བོད་ཀྱི་ལོ་ཙཱ་བ་སྐ་བ་དཔལ་བརྩེགས་ཀྱིས་བོད་སྐད་དུ་བསྒྱུར་བ་ལས་སྔ་ཕྱིར་འགྱུར་བཅོས་ཐེངས་གཉིས་བྱས་པ། བསྟན་འགྱུར་སྣར་ཐང་པར་མའི་མདོ་ཕྱོགས་ལེ་ཚན་(པ)པའི་ནང་ཡོད་ཅིང༌། དེའི་འགྲེལ་པ་ལ་རྒྱ་གར་གྱི་པཎྜི་ཏ་མང་པོས་མཛད་པའི་ནང་ནས་ཁག་བཅུ་ཙམ་གོང་གསལ་བསྟན་འགྱུར་སྣར་ཐང་པར་མའི་མདོ་ཕྱོགས་ལེ་ཚན་(ཤ)པའི་ནང་ཡོད་ལ། བོད་དུ་ཡང་གྲུབ་མཐའ་རིས་མེད་ཀྱི་མཁས་པ་མང་པོས་རྒྱས་བསྡུས་སྣ་ཚོགས་མཛད་ཡོད་པའི་ནང་ནས། རྒྱལ་སྲས་ཐོགས་མེད་བཟང་པོས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལེགས་པར་བཤད་པའི་རྒྱ་མཚོ་ཞེས་བྱ་བ་འདི་ནི་རྒྱས་བསྡུས་འཚམ་ལ་དོན་གྱི་སྙིང་པོ་ལག་ཏུ་བླང་བདེ་བའི་ལེགས་བཤད་རྨད་དུ་བྱུང་བར་མཐོང་ཞིང༌། ཁྱད་པར་དུ་སྤྱོད་འཇུག་འཆད་པ་ལ་ཤིན་ཏུ་མཁས་པ་ཞིག་ཏུ་མངོན་ཏེ། དེ་དུས་ཙ་ན་སྤྱོད་འཇུག་ལ་རྒོད་ཚང་བ་དང༌། གུ་རུ་ཐོགས་མེད་གཉིས་ལས་མཁས་པ་བོད་གངས་ཅན་ན་མེད་ཅེས་དཔང་ལོ་ཙཱ་བ་བློ་གྲོས་བརྟན་པའི་མདུན་ནས་གླེང་ཞེས་ཐོས། ཞེས་ཁོང་གི་མཛད་རྣམ་ཁག་ཏུ་གསལ།ཁྱད་ཆོས་དེ་དག་དང་ལྡན་པའི་བསྟན་བཅོས་འདིས་བརྗོད་བྱ་གཙོ་བོ་གང་ཞིག་སྟོན་ཅེ་ན། བྱང་ཆུབ་སེམས་དཔའི་སྡོམ་པ་སྟེ། ཉེས་སྤྱོད་སྡོམ་པ་དང༌། དགེ་བ་ཆོས་སྡུད་དང༌། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལ་འཇུག་པའི་ཐབས་ལེའུ་བཅུའི་སྒོ་ནས་སྟོན་པ་ལས་ལེའུ་དང་པོས།

གདུལ་བྱ་རྣམས་བྱམས་དང་སྙིང་རྗེ་ཅན་གྱི་དགེ་སེམས་ལ་སྤྲོ་བ་སྐྱེ་ཕྱིར་བྱང་ཆུབ་སེམས་ཀྱི་ཕན་ཡོན་བཤད། དེ་ཡི་འོག་ཏུ་སེམས་བསྐྱེད་ཀྱི་ངོ་བོ་དང༌། སེམས་བསྐྱེད་ཀྱི་དབྱེ་བ། སེམས་བསྐྱེད་དེ་ཇི་ལྟར་བླང་བའི་ཚུལ། དེ་མི་མཐུན་ཕྱོགས་ལས་བསྲུང་ཚུལ་དང༌། ཉེས་པ་བྱུང་བར་སྦྱོང་བྱེད་གཉེན་པོ་སྟོབས་བཞིས་ཇི་ལྟར་བཤགས་ཚུལ་རྒྱས་པར་བསྟན་པའི་སྒོ་ནས་སྡིག་པ་བཤགས་པའི་ལེའུ་བཤད། དེ་ནས་བྱང་ཆུབ་ཀྱི་སེམས་བཟུང་སྟེ་མཇུག་ཀྱང་མི་ཉམས་ཤིང་རྒྱས་པར་བྱ་བའི་ཕྱིར་སྐྱོབ་པ་ཐམས་ཅད་དཔང་དུ་བཞག་ནས་སེམས་ཅན་རྣམས་ལ་གནས་སྐབས་དང་མཐར་ཐུག་ཕན་པ་ཅི་ནུས་སྒྲུབ་པའི་དམ་བཅའ་བའི་སྒོ་ནས་བྱང་ཆུབ་སེམས་ཡོངས་སུ་བཟུང་བའི་ལེའུ་བཤད། དེ་ལྟར་བྱང་ཆུབ་ཀྱི་སེམས་བཟུང་ནས་དེའི་བསླབ་བྱ་ལས་མི་འདའ་བའི་ཕྱིར་བག་ཡོད་ཀྱི་ལེའུ་བསྟན། དེ་ཡི་འོག་ཏུ་ཁས་བླངས་པའི་སྤང་བྱ་དང་བསྒྲུབ་བྱ་རྣམས་མི་བརྗེད་པའི་ཕྱིར་དང༌། སྤོང་སྒྲུབ་ཀྱི་བྱ་བ་རྣམས་ལ་མཁས་པའི་ཕྱིར་དྲན་པ་དང་ཤེས་བཞིན་གྱི་ལེའུ་བསྟན། དེ་ཡི་འོག་ཏུ་བྱང་ཆུབ་སེམས་ཀྱི་མི་མཐུན་ཕྱོགས་འབྱུང་བ་སླ་ཞིང་བྱུང་བའི་ཉེས་དམིགས་ཤིན་ཏུ་ཆེ་བའི་ཁོང་ཁྲོ་ཇི་ལྟར་སྤང་བའི་ཐབས་བསྟན་པའི་བཟོད་པའི་ལེའུ་བསྟན། བཟོད་པ་དང་ལྡན་ན་དགེ་བ་ལ་སྤྲོ་བའི་ངོ་བོ་ཅན་གྱི་བརྩོན་འགྲུས་བརྩམ་པར་འགྱུར་ཞིང་བརྩོན་འགྲུས་དང་ལྡན་པ་ལ་བྱང་ཆུབ་ཀྱི་རྒྱུ་བསོད་ནམས་དང་ཡེ་ཤེས་འབྱུང་བས་དེ་ཡི་འོག་ཏུ་བརྩོན་འགྲུས་ཀྱི་ལེའུ་བསྟན། དེ་ལྟར་དགེ་བ་ལ་སྤྲོ་བའི་ངོ་བོ་ཅན་གྱིས་བརྩོན་འགྲུས་དེས། ཐོས་བསམ་ལ་སོགས་པའི་སྒོ་ནས་རྣམ་རྟོག་དག་གི་ཉེས་དམིགས་མཐོང་བས་ཡིད་དམིགས་པ་ལ་རྩེ་གཅིག་པའི་ཏིང་ངེ་འཛིན་ལ་མཉམ་པར་འཇོག་པར་འབྱུང་བའི་བསམ་གཏན་གྱི་ལེའུ་བསྟན། དེ་ཡང་རང་གཞན་གྱི་སྡུག་བསྔལ་ཐམས་ཅད་ཟག་བཅས་ཀྱི་ལས་ཉོན་ལས་བྱུང་ཞིང༌། དེ་ཡང་དངོས་པོར་འཛིན་པ་ལས་བྱུང་ལ།

སྟོང་ཉིད་རྟོགས་པའི་ཤེས་རབ་ཀྱིས་དེ་སྤོང་ནུས་པས་རང་གཞན་གྱི་སྡུག་བསྔལ་དག་ཞི་བར་འདོད་པས་སྟོང་ཉིད་རྟོགས་པའི་ཤེས་རབ་དེའི་ངོ་བོ་དང༌། རང་གཞན་གྱི་སྡེ་པ་དག་གི་སྡུག་བསྔལ་ཞི་བའི་ཐར་པ་འདོད་ཚུལ་རྒྱས་པ་བཤད་པའི་སྒོ་ནས་ལེའུ་དགུ་པ་ཤེས་རབ་ཀྱི་ལེའུ་བཤད།དེ་ཡི་འོག་བྱང་ཆུབ་སྤྱོད་པ་ལ་འཇུག་པའི་དགེ་བས་མཚོན། དུས་གསུམ་གྱི་དགེ་བ་དག་ལུས་སེམས་སྡུག་བསྔལ་བ་ཇི་སྙེད་ཡོད་པ་རྣམས་བདེ་དགའ་ཐོབ་པའི་དོན་དུ་བསྔོ་བ་སོགས་སྟོན་པའི་སྒོ་ནས་བསྔོ་བའི་ལེའུ་བཤད་པའི་སྒོ་ནས་དལ་བའི་རྟེན་ལ་སྙིང་པོ་ལེན་པའི་ཕྱིར་བསྐུལ་བ་དང༌། སྙིང་པོ་ཇི་ལྟར་ལེན་པའི་རིམ་པ་གཉིས་ཀྱིས་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་སློབ་ཚུལ་ཚང་བར་བསྟན་པའོ། །ཁོང་གི་བརྩམས་ཆོས་རྣམས་བཀའ་གདམས་གསུང་འབུམ་ཕྱོགས་སྒྲིག་ཐེངས་གཉིས་པའི་ནང་མ་དཔེ་ཇི་བཞིན་ངེད་ཞིབ་འཇུག་ཁང་ནས་པར་སྐྲུན་བྱས་ཟིན། འོན་ཀྱང་གལ་པོ་ཆེ་ལ་ནན་ཏན་ཟེར་བའི་དཔེ་ལྟར། ད་ལན་སླར་ཡང་བྱང་ཆུབ་སེམས་དཔའི་སྤྱོད་འཇུག་ལེགས་བཤད་རྒྱ་མཚོ་འདི་ཉིད་ཞུས་དག་ལེགས་པར་བགྱིས་ཏེ་རྒྱ་ཆེའི་གཟིགས་པ་པོ་རྣམས་ལ་བལྟ་བདེ་བ་དང་བློ་གདེང་ཁེལ་བའི་ཕྱིར། དེབ་གཟུགས་སུ་བྱས་ནས་མཁྱེན་བརྩེའི་འོད་སྣང་ཞེས་པའི་དཔེ་ཚོགས་ཀྱི་ ¡¶ དེབ་དང་པོར་ ¡· བཏང་ནས་པར་སྐྲུན་བྱས་པ་ཡིན། འདིའི་མ་དཔེ་སྡེ་དགེའི་ཤིང་པར་ཡིན། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གི་བསྟན་འཛིན་བློ་གྲོས་པས། བསྡུ་སྒྲིག་གསལ་བཤད།བསྡུ་སྒྲིག་གསལ་བཤད། -PAGE 4--PAGE 3--PAGE 1-